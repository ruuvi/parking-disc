# DiP - Digitaalinen pysäköintikiekko

*"[Hankkeessa](http://www.hel.fi/www/helsinki/fi/kaupunki-ja-hallinto/strategia-ja-talous/innovaatiorahasto/hankkeet-2015/digitaalinen-pysakointikiekko) pyritään kehittämään digitaalinen pysäköintikiekko innovatiivisen kilpailun avulla. Kiekko olisi koneellisesti valvottava ja korvaisi 35 vuotta käytössä olleen pysäköintikiekon. Kilpailun päätavoitteena on todentaa teknologian mahdollisuudet toimia yhtenä keskeisenä liikennetiedon lähteenä. Kokeilun tuloksena luodaan uusi lainsäädännöllinen standardi, mikä mahdollistaa digitaalisen pysäköintikiekon jatkuvan päivittämisen ja tuotekehityksen."*

## Ratkaisu
![](https://raw.githubusercontent.com/ruuvi/parking-disc/master/dip.jpg)

Ajoneuvoihin sijoitetaan keskenään [mesh-verkon](https://en.wikipedia.org/wiki/Mesh_networking) muodostavat [RuuviTag-anturimajakan](https://github.com/ruuvi/brand/raw/master/ruuvitag_factsheet_2015/ruuvitag_factsheet_2015.pdf) teknologiaan perustuvat digitaaliset parkkikiekot (DiP), jotka huomaavat automaattisesti kuinka kauan ajoneuvo on seissyt parkkiruudussa. Paristo kestää laitteen eliniän. Pysäköinnintarkastaja saa älypuhelimeensa automaattisesti notifikaation, kun jonkun aika on ylittynyt. Käyttäjä saa halutessaan puhelimeensa notifikaation, kun parkkiaika lähenee loppuaan. **Käyttäjän ei tarvitse tehdä pysäköidessään mitään.** Nykyaikaista teknologiaa innovatiivisella tavalla hyödyntämällä on mahdollista toteuttaa kuvaamamme järjestelmä, jossa ei vaadita käyttäjältä aktiivisuutta eikä unohduksista sakoteta.

### Elektroniikka
DiP:n toiminta perustuu modernin radioteknologian hyödyntämiseen. Ruuvi on kehittänyt ja julkaissut avoimet suunnitelmat tarvittavan elektroniikan toteuttamiseksi. Laitteen valmistuskustannukset ovat hyvin edulliset ja tulevaisuudessa voidaan puhua jopa **alle yhdestä eurosta**.

### Kiekon ohjelmisto
Digitaalisessa pysäköintikiekossa on sisällä (tarvittaessa automaattisesti etänä päivitettävissä oleva) ohjelmisto, joka on määritetty lähettämään yksilöityä tietoa siitä, kuinka kauan ajoneuvo on ollut paikallaan. Tieto saadaan erittäin tarkasti hyödyntämällä DiP:n kiihtyvyystietoa. Kun ajoneuvo liikkuu, sisäinen laskuri nollaantuu.

### Mobiiliohjelmisto
Koska DiP:llä on kyky huomata itsenäisesti hievahtamattaoloaikansa ja lähettää tietoa jatkuvasti ympärilleen, pystyy pysäköinnintarkastaja toteamaan asian mobiilisovelluksestaan. Sovellus kertoo myös mm. etäisyyden ja paikkatiedon.

### Lisenssit ja pysäköintikiekon hinta
Ruuvi Innovations Oy ehdottaa, että **aivan kaikki** toteutetaan avoimena kaupallisestikin hyödynnettävissä olevia open source -lisenssejä käyttäen. Jo tähän mennessä kaikki Ruuvin elektroniikkasuunnitelmat ja ohjelmistot ovat avoimia. Tässä hankkeessa elektroniikkasuunnitelmien avoimena julkaisemisemisella olisi suuria etuja. Kuka vain voisi valmistaa sekä jälleenmyydä laitetta. Se taho, joka tekee sen parhaiten, pärjää parhaiten. Samalla laitteen kustannus loppukäyttäjälle tulisi pysymään mahdollisimman alhaisena. Ohjelmistoratkaisujen avoimuus edesauttaisi ohjelmistojen pysymistä jatkuvasti kehityksen huipulla ja parannuskohtien nopeampaa löytämistä. Kaiken kukkuraksi kehittämällä projekti avoimena alusta lähtien, kaikki mukanaolijat (ja Suomi maana) saisivat erinomaista näkyvyyttä maailmalla.

## Bottomline
Projektin perimmäisenä tarkoituksena ei ole vähentää pysäköinnintarkastajien määrää, mutta modernin teknologian hyödyntäminen tulisi edesauttamaan tarkastajien mahdollisuutta käyttää aikaansa tehokkaammin tärkeimpien tehtävien hoitamiseen.

Ratkaisua toteutettaessa on etsittävä joihinkin yksityiskohtiin parhaat toteutustavat. Hyödynnettävissä oleva teknologia on kuitenkin jo niin korkeatasoista ja mahdollisuudet lähes rajattomat, että tämä ei tule olemaan suuri hidaste.

### Yhteys
Lisätietoa ratkaisusta: <info@ruuvi.com>